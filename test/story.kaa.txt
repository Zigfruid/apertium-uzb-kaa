1	Baxtıyar QAY JERDE?
2	Baxtıyar benen Aygúl baǵda. Búgin hawa-rayı jaqsı, júdá jıllı. Biraq keshe júdá suwıq boldı. Olar dalada oynay almadı. Baxtıyar benen Aygúl oynaǵandı jaqsı kóredi, olar bárqulla úlken úydiń aldındaǵı baǵda birge oynaydı.
3	Baxtıyar altı jasar kishkene bala. Qız onıń qarındası, ol bes jasta. Baxtıyardıń kishkene bir kúshigi bar, házir ol da baǵda. Kúshik balalar menen oynaǵandı jaqsı kóredi. Kúshigi házir júdá quwanıshlı. 
4	Al Aygúldiń kúshigi barma? Yaq, Aygúldiń kúshigi joq, onıń pıshıǵı bar. Biraq pıshıǵı úyde, uyıqlap atır. 
5	Olardıń anası pıshıǵı menen birge úyde, ol aynadan Baxtıyar benen Aygúldiń oynaǵanına qarap tur. Baxtıyar eski úlken bir terekke qaray qattı júgirip baratır, ol Aygúlden jasırınıp atır. Ne ushın ekenligin bilesizbe? Aygúl qolı menen kózlerin jawıp otır. Ol hesh nárseni kórip turǵanı joq, ol sanap atır. Aygúl ne ushın bunday qılıp atır? Hám Baxtıyar terektiń qasında ne qılıp atır?
6	Bul oyın. Aygúl sanap bolǵannan keyin átirapına qaradı. Ol "Baxtıyar qay jerge ketti? Onı kórdińizbe?" - dep izlep atır. 
7	Aygúl Baxtıyardıń qay jerde ekenin bilmeydi. Kúshikten "Baxtıyartı kórdińbe" - dep sorap atır. Biraq kúshik, álbette, sóyley almaydı. Sonıń ushın Aygúl óz sorawına juwap ala almaydı. Adamlar iyt penen sóyleskende odan hesh qashan juwap ala almaydı! 
8	Aygúl aynadan anasına qaraydı, anası ırjıyıp atır. Aygúl ol Baxtıyardıń qay jerge ketkenin biledi dep oylap atır. "Baxtıyar qay jerde, aytıń!" - dep soraydı. "Yaq, Aygúl, ayta almayman!" - dep anası juwap berdi. Ol Baxtıyardıń qay jerge ekenligin bilse de aytqısı kelmedi. 
9	Aygúl baǵdıń ishinde áste júripti. Ol ele Baxtıyartı tabıwǵa háreket etip júr. Ol stol hám orındıqlardıń astın izlep atır, biraq Baxtıyar hesh jerde joq. Ol hámme jerdi qarap atır, biraq onı taba almay atır. 
10	Keyin ol bir ses esitedi, bul ses eski úlken terektiń artınan shıǵıp atır. Múmkin bul Baxtıyar shıǵar? Ses jáne esitildi! Aygúl dıqqat penen tıńlaydı. Bul qus ta, haywan da emes. Ol sesti anıq esitip atır. Bul Baxtıyar bolıwı kerek!
11	Keyin ol kishkene bir qol kóredi, al jaqınraq kelgen waqıtta ol Baxtıyardıń basın da kóredi! Aygúl "seni taptım" - dep kúledi. Olar ekewi de quwanıshlı úyge kiyatır, bir nárse jep, azıraq suw ishetuǵın waqıt boldı!     
